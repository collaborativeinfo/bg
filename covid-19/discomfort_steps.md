# Какво да правим ако не се чувстваме добре?

Копирам дословно поста на д-р Кристиан Григоров.
https://www.facebook.com/dr.kgrigorov/posts/10221577331290965

/via д-р Иван Играчев и д-р Manol Kalniev/

Днес, 14.03.2020, нищо не се е променило.

1. COVID-19 продължава да е грипоподобен вирус със симптомокомплекс, напълно покриващ се с грипната комбинация за годината. Вирусът е различим от грипен щам само с тест. Разликите са основно три. Новият вирус има среден инкубационен период 8 дни, при грипа е 2 дни. Новият вирус има около 2.3% по-голям шанс за фатални усложнения от сезонния грип и тази разлика е изцяло заради липсата на ваксина. Трето - симптомите продължават от 8 до 14 дни, за разлика от сезонния грип (7 дни) , с тенденция всеки ден да е по-добър. Място за паника няма. Личната отговорност към здравето на другите си остава 99% от контрола.

2. Шансът да умрете от новият вирус продължава да е 2,3% по-голям от смъртта от грипен сезонен щам - 2% срещу 4,3%. Отново благодарение на грипните ваксини. В Европа няма регистриран случай на смърт под 50 години. Масово става дума за декомпенсиране на актуални хронични състояния, които са опасни за живота при всяка пневмония.

3. Как се развива заразата? COVID-19 е в златната среда на вирусите, що се отнася до предаването от човек на човек. Това в цифри означава, че в стая със 100 души се очаква 70 да имат инокулация (закрепяне) на вирус при внасяне на патоген. При останалите 30% вирусът няма да успее да се закрепи за дихателната лигавица.

4. Как се развива заболяването? 70 от 100 контактни са носители. 70% от тях или 49 души няма да развият цял симптомокомплекс, а единична кашлица, неразположение и стабилизиране на втори ден. При забързан, стресов начин на живот няма и да разберете, че сте болни. Това ви прави основна заплаха за страната - постоянен и подвижен резервоар на вируса. Тук идва персоналната отговорност. Не паника - отговорност! Повтарям, няма да умрете от коронавирус - виж т. 2. Ограничаването на социалните контакти до минимум при продължаване на работния процес. Мийте се при влизане и излизане от всяка нова среда, защото може да внесете или да изнесете вируси. Носете маска, ако можете да се сдобиете с такава при контактна среда и при обслужване на възрастните ви близки. Удряйте по един парцал с белина на апартамента, когато успеете, без да минавате към психози. Външната врата и антрето са най-важни. Другото - при възможност. Проветрявайте често! Вирусът не може да влезе през прозореца, но може да излезе оттам и да умре в атмосферата

5. Заболяване със симптомокомплекс. 21 болни от 100 контактни ще развият болестта. Висока температура до треска, суха (много рядко влажна) кашлица, затруднено дишане - имате усещане, че не ви стига въздух при легнало положение или при опити за физическа работа, обща адинамия. ВСИЧКИ ТЕЗИ ОПЛАКВАНИЯ НЕ СА ПРИЧИНА ЗА БОЛНИЧНО ЛЕЧЕНИЕ. Обаждане на ОПЛ за съвет относно медикаментозното лечение - ПОВТАРЯМ "ОБАЖДАНЕ"!Това е достатъчно за оздравяването ви в 10 дневен срок. Болнични се издават и със задна дата. Първо се стабилизирате, после ги търсите. ТУК ИДВА ПЕРСОНАЛНАТА ОТГОВОРНОСТ. СИМУЛАНТИТЕ ПО ТАЗИ СХЕМА ЩЕ ДОУБИЯТ ИКОНОМИКАТА. Няма причина да се криете от работа без заболяване. Виж т. 2 и т. 3

6. Важната част. От данните, с които разполагаме при 12 от 100 контактни индивида около осмия ден се наблюдава срив в общото състояние. Всички симптоми от т. 5 се засилват и затрудненото дишане се появява в покой при седнало състояние и е постоянно, със задушаване при лежане. ТОВА Е МОМЕНТЪТ ДА ПОТЪРСИТЕ БОЛНИЧНА ПОМОЩ. Без паника, все още няма да умрете. Може леко да се паникьосате, ако сте над 50 или имате един куп болести. За вас ЩЕ ИМА легло с достъп до кислородолечение и/или апарат за изкуствено дишане.

Отново повтарям: паниката и струпването пред спешните болнични отделения с обикновени симптоми на настинка са не само излишни, но ще направят нашите усилия за справяне с вирусната вълна неефективни и недостатъчни. Тестовете за коронавирус също са излишни. На опашката на грипната вълна, ако развиете т. 5, имате корона вирус в 90%. Това, че ще го видите на лист от лабораторията, няма да ви накара да се почувствате по-добре. При нужда от хоспитализация ще бъдете тествани така или иначе. По данни на институт Робърт Кох при наличие на 10 000 хоспитализации в даден географски район 70% от населението вече е било в контакт. Паниката е излишна. Вече сте го прекарали.

Страната има материален и медицински персонал да се справи с Covid - 19 само с активното участие на гражданите си. Затова е целият световен панаир. Властта повсеместно не вярва в здравия разум на гражданите си. Нека им покажем, че не са прави.
